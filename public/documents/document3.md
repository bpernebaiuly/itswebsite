# Арт-терапия

**Арт-терапия** – балалар мен педагогтарда эмоционалдық есендікті және психологиялық-педагогикалық қолдауды қамтамасыз ету құралы, соңғы уақытта педагог-психологтар кең қолданатын психологиялық жұмыс әдістерінің бірі. Балалармен және ересектермен жұмыстың арт-терапевтік әдістері – бұл эмоцияны бәсеңдетудің қауіпсіз тәсілі. Адамның басып-жаншып үйренген ойлары мен эмоцияларын іске асыруға мүмкіндік береді. Адамның күнделікті өмірге бейімделу қабілеттерін арттырады. Балаларды оқытумен, педагогтардың жұмысымен және ата-аналардағы тәрбиемен байланысты шаршауды, жағымсыз эмоционалдық күйді және оның көріністерін азайтады. Баламен қарым-қатынасты махаббат пен өзара жақсы көрушілік негізінде құруға мүмкіндік береді. Адамның зияткерлік, әлеуметтік, эмоционалдық және тұлғалық дамуында оң өзгерістерге жету өнерінің мүмкіндіктері пайдаланылады. Білім беру кеңістігінде арт-терапияны қолдану өзара әрекет пен рефлексияның, өзіндік рефлексия мен өзіндік қабылдаудың, сондай-ақ басқа адамдарды қабылдай білу мен түсінудің жаңа дағдыларын меңгеруге әсер етеді.

---

## Бағыттар

**Бейнелеу терапиясы** – бейнелеу өнерінің көмегімен болатын терапия. Баланың шығармашылық қабілетін барынша іске асыруға мүмкіндік береді, оған өз тағдырын тануға көмектеседі. Сурет салудың арқасында адам өзін күйзелткен оқиғаларды жеңіл қабылдайды.

**Музыка терапиясы** – әртүрлі себептермен балаларда туындайтын қарым-қатынас бұзушылығын түзетуде тиімді. Музыканың көмегі арқылы байланыс қауіпсіз, мәжбүрлемейді, дараланған, қорқыныштан, шиеленістен арылтады.

**Ертегі терапиясы** – тұлғаны біріктіру, шығармашылық қабілетін дамыту, сана-сезімін кеңейту, қоршаған әлеммен өзара әрекетін жетілдіру үшін ертегі нысанын пайдаланатын әдіс.

**Би терапиясы** – адам эмоциясының, ойлары мен мақсаттарының барлық ауқымын білдіру үшін қолданылады. Терапияда би қолданылғанда, сезім кенеттен еркін қозғалыс пен импровизацияда босатылады.

**Библиотерапия** – оқуға арналған сан алуан көркем материалдар – әңгімелер, повесть, роман, өлеңдер, поэмалардан агрессивті, сенімсіз мінез-құлық проблемаларын шешуде, өз сезімдерін қабылдай білуде ертегілер мен тәмсілдер пайдаланылады. Бұл – ішкі психикалық жанжалдарды шешуге және эмоционалдық шиеленістен арылуға, өмірлік айқындамасы мен мінез-құлқын өзгертуге ықпал ететін сөздің жанды бейнелілігінің мысалдары.
